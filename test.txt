Lisa fikk besøk av verdens rikeste mann

Denne helgen var Amazon-gründer og megamilliardær Jeff Bezos på besøk i Alta. På fjellet tok Lisa Romsdal Kristensen han imot med reinsdyrkjøtt og kanelboller.

Det var ikke hvilken som helst mann som landet på Alta lufthavn 7. april i år. Ut av privatflyet til over 500 millioner kroner kom Amazon-gründer Jeff Bezos. Med han på tur var både kona MacKenzie Bezos og deres fire barn.

Her fikk de overnatte på det populære ishotellet i Sorrisniva

Dagen etter dro de på skutertur og spiste lunsj hos Lisa Romsdal Kristensen på Jotka Fjellstue utenfor Alta.

– Jeg ble litt «starstruck». Det var veldig koselig at han kom hit. Men det var en helt vanlig familie på tur. De virket avslappet og det virket som de hadde det bra, sier Kristensen til NRK.

Det var Altaposten som omtalte saken først.

Tradisjonell samisk mat

På fjellstuen serverte hun bidos, sviskegrøt og kanelboller.

– Vi fikk vite om den spesielle gjesten bare én time før. Så vi hadde forberedt det som vi gjør til alle andre. Men det var litt spesielt å servere verdens rikeste mann, sier Kristensen.

I løpet av den ene timen de var på besøk, fortalte Kristensen om bakgrunnen til bidos og samiske bryllupstradisjoner.

 At bidosen er samisk bryllupsmat. Og at man tradisjonelt serverte sviskegrøt, men at ungdommen her i huset ikke synes noe særlig om det, sier Kristensen og ler.

– Men vi hadde lyst at de skulle prøve, fortsetter hun.

– Tenkte du noen gang over at her sitter verdens rikeste mann?

– Jeg tenkte på det. Men hva kan man gjøre med det? Jeg tenkte også at han er et menneske.
Ville spekulasjoner

Hvorfor var egentlig verdens rikeste mann, Jeff Bezos, akkurat i Finnmark? Det spørsmålet er det mange som har stilt seg de siste dagene, noe som har ført til flere ville spekulasjoner.

Det er blant annet blitt foreslått at han vil investere i datasenter, likt det Facebook har gjort i Luleå. Andre har foreslått at han ønsker å investere i luksusovernatting enten på ishotellet i Sorrisniva eller på et planlagt luksushotell på Årøya.

Men for Kristensen virket det ikke som det var noen større planer.

– Jeg tror han bare var på ferie her, sier hun til NRK.

Vant med storfint besøk

Det er ikke første gangen hun har hatt storfint besøk på fjellstuen. To ganger har dronning Sonja besøkt henne.

– Når man har hatt mye gjester, har man funnet ut at de fleste mennesker er like. Det er uansett fint å få gjester opp hit. Vi er glad for alle gjester vi får.

Jeff Bezos kan gjerne komme tilbake.

– Han er hjertelig velkommen. Jeg angrer på at jeg ikke spurte om han ville se hundegården eller kanskje prøve hundekjøring. Jeg kunne fortalt han mye mer. Det kan han få sjansen til neste gang, sier hun og ler.

